====== 50. Eboŋuni Yesu ======

{{https://api.unfoldingword.org/obs/jpg/1/en/360px/obs-en-50-01.jpg?direct&}}

Ŋikaru̱ lu epworosi ŋabuŋae ŋaare (2,000), eyirasi ŋituŋa lu kaalaka̱ nyakilo nyakopo̱ neni, nabo ka nabo, nyeemutu̱ loka jokoni̱ loka Yesu, lo erai Masiya. Apolowu Eklesya. Eciki koloŋo̱ Yesu nyatemari̱ aboŋuni na esalunea nyakopo̱. Tani̱ keriŋa iŋesi̱ nyeboŋunwo, iyookini̱ ŋiciki̱ keŋe̱, ebuni!

{{https://api.unfoldingword.org/obs/jpg/1/en/360px/obs-en-50-02.jpg?direct&}}

Ani eriŋa iŋwoni̱ kidariti̱ Yesu toboŋu̱, ecamiti̱ Nyakuju̱ iŋwoni̱ ebooyoto erai lu ikilawuna nabo atorimakinito iŋesi̱ kana ikitici ka daani̱. Ikicamakiniti̱ iŋesi̱ iŋwoni̱ atolimwonokisi lu cye ŋakiro naka nyapolou kaŋe̱. Koloŋo̱ eriŋa Yesu eyayi ne kopo̱, abu tolimu̱ teme̱, “Epete Ŋikitatama kaŋa̱ tolimwosi nyeemutu̱ loka jokoni̱ lo tuŋa ka nyakopo̱ daani̱, ŋolo irworo ŋakiro naka nyapolou ka Nyakuju̱, ani erumwori̱, potu̱ nayi naka nyesale̱.”

{{https://api.unfoldingword.org/obs/jpg/1/en/360px/obs-en-50-03.jpg?direct&}}

Eya ŋimoono lu kaalaka̱ lu pa nyiirara ŋakiro ka Yesu. Koloŋo̱ eriŋa nyeboŋoro iŋesi̱ kidyaama nakuju̱, tolimwoki̱ Yesu ŋigirityaani kisyarata nyeemutu̱ loka jokoni̱ ni eya ŋituŋa lu pa nyiirara. Alimuni teme̱, “Kapesi kitarawutu ŋituŋa ka ŋibukui ka daani̱ ŋikitatama kaŋa” nabo, “Ekoniti̱ nyemanikwori̱, nyakileme̱ aboni̱!”

{{https://api.unfoldingword.org/obs/jpg/1/en/360px/obs-en-50-04.jpg?direct&}}

Alimuni nabo Yesu ebala, “Nyepoloto̱ nyeketicyoni̱ nyakilo nyekapolokinoni̱ keŋe̱. Logeri̱ lo akaremiyoreta ŋikapoloko̱ ka nyakopo̱ kana ayoŋo̱, ikicanete ikesi̱ eesi̱, ikitaara kotere ayoŋo̱. Toyena nyatemari̱ tani̱ kiryamunito eesi̱ ŋicani̱ kana kopo̱ kana, talakarosi̱ kotere epiyo ayoŋo̱ siitani̱, lo epolokiniti̱ nyakopo̱ na. Ani kirubwakisi̱ eesi̱ ikinupito tani̱ losale̱, ikiyiwuni eesi̱ Nyakuju̱!”

{{https://api.unfoldingword.org/obs/jpg/1/en/360px/obs-en-50-05.jpg?direct&}}

Kisisyaki̱ Yesu ŋikitatama keŋe̱ nyeemutu̱ nyecye lo itoodiwuni ani kuro edikino iticikinosi lo tuŋa luka nyakopo̱ kana. Kirworiki̱ teme̱, “Etakini koloŋo̱ nyeteketani̱ ŋikunywomo̱ luka jokaka̱ mana keŋe̱. Ani nyacye paarani̱ eperi iŋesi̱, bu nyemoyiti̱ keŋe̱ kitaki̱ ŋikunywomo̱ ka nyedwaani̱ ni pei nabo seke̱ etakinitae nyewulutu̱, toyeaka iŋesi̱ ni keŋe̱.

{{https://api.unfoldingword.org/obs/jpg/1/en/360px/obs-en-50-06.jpg?direct&}}

“Na arupuneata ŋikunywomo̱ ŋulu, abu nyeketicyoni̱ ka nyelope ka nyamani̱ teme̱, ‘Nyekapoloni̱ kaŋa̱, itakini koloŋo̱ iyoŋo̱ ŋikunywomo̱ luka jokaka̱ mana. Ani pe, nywo eyakari̱ nyedwaani̱ mana.’ Tolimu̱ nyekapoloni̱ keŋe̱ teme̱, ‘Erai pe nyemoyiti̱ itakiniti̱ nyedwaani̱.”

{{https://api.unfoldingword.org/obs/jpg/1/en/360px/obs-en-50-07.jpg?direct&}}

“Tolimwoki̱ nyeketicyoni̱ nyekapoloni̱ keŋe̱ teme̱, ‘Erutworyo ba nayi isuwa nyedwaani̱?’ Tolimu̱ nyekapoloni̱ keŋe̱ teme̱, ‘Imamu̱! Ani eraa kiticikisi̱ eesi̱ koŋina, irukunete ka nyewulutu̱ nyepeewae. Kiadarutu tanaŋa̱ namoyi elemere, kinapasi nyedwaani̱ natukwoto kece̱, kicunyakisi̱, yeawutu̱ nayi nyewulutu̱ kuwaakisi̱ loolwae kaŋa̱.

{{https://api.unfoldingword.org/obs/jpg/1/en/360px/obs-en-50-08.jpg?direct&}}

Pa ayenete ŋikitatama keŋe̱ nyapolou ka nyeemutu̱ ka ŋolo.kiŋitasi nayi Yesu tolimwoki̱ ikesi̱ nyapolou keŋe̱. Tolimu̱ Yesu teme̱, “Nyitooni̱ ni etakini ŋikunywomo̱ luka jokaka̱ erai nyekitetemesi̱ ka Masiya. Erai nyamana̱ bakini̱ nyakopiti̱. Ŋikinywomo̱ luka jokaka̱ erai ŋituŋa lu eya na polou ka Nyakuju̱.”

{{https://api.unfoldingword.org/obs/jpg/1/en/360px/obs-en-50-09.jpg?direct&}}

Erai nyedwaani̱ bakini̱ ŋituŋa lu erai ŋika siitani̱. Nyemoyiti̱ lo etakini nyedwaani̱ erai siitani̱. Nyakileme̱ erai nyesale̱ ka nyakopo̱, ŋikaleamaka̱ erai ŋikiyeaka ka Nyakuju̱.”

{{https://api.unfoldingword.org/obs/jpg/1/en/360px/obs-en-50-10.jpg?direct&}}

“Na moyi esalunea nyakopo̱, epote ŋikiyeaka ka Nyakuju̱ kuudakisi̱ ŋituŋa luka siitani̱ daani̱ tocakakisi̱ na kime̱ nakaaryani̱, neni igworotori̱, ikiricyete ŋikeale̱ kalo cani̱ kalu katwonoko̱. Ŋituŋa nayi lu etenaaka, emilimiliwunete bakini̱ nyakoloŋo̱ kana polou ka Nyakuju̱ ka erai apakece̱.”

{{https://api.unfoldingword.org/obs/jpg/1/en/360px/obs-en-50-11.jpg?direct&}}

Ebala Yesu aboŋuni iŋesi̱ eriŋa nyedolunwo nyesale̱ ka nyakopo̱. Eboŋuni lopitye lo wooni̱ nabo alosyo, nyatemari̱, eboŋuni eyakari̱ nyakwaana̱, ebuni kalo dowono̱ kalo kidyaama. Na eboŋunwo Yesu, nyegirityaani̱ lo koloŋo̱ atwana, eyaruni kana twanare kiryama ka Yesu kidyaama lo dowono̱.

{{https://api.unfoldingword.org/obs/jpg/1/en/360px/obs-en-50-12.jpg?direct&}}

Ŋigirityaani daani̱ lu eryamuni Yesu eyari, epororete kiryama ka Yesu nakuju̱, kimorikinosi̱ ka ŋigirityaani lu ayarunete kana twanare. Iboyikinosi daani̱ ka Yesu inaa. Iboyikinosi nayi Yesu ka ŋituŋa ka nyekisili̱ ka teni nabo kibooyoto kaapei naka jiki̱.

{{https://api.unfoldingword.org/obs/jpg/1/en/360px/obs-en-50-13.jpg?direct&}}

Kiciki̱ Yesu nyatemari̱ ayinakini ŋikanupwaka̱ keŋe̱ daani̱ nyarimanyaŋa̱. Iboyikinosi ikesi̱ ka Nyakuju̱ ka nyekisili̱ kalo teni naka jiki̱.

{{https://api.unfoldingword.org/obs/jpg/1/en/360px/obs-en-50-14.jpg?direct&}}

Etubwokini Nyakuju̱ nyakikilete̱ ni eya ŋituŋa lu pa nyenupito Yesu. Ecakakini ikesi̱ na kime̱, neni igworotori̱ ikiricyete ŋikeala̱ kana ryaba kanaka jiki̱. Nyakime̱ napa nyeduŋe, inomi ikesi̱ jiiki̱, nabo ŋikuru̱ erubwakinete iwodewodete ikesi̱.

{{https://api.unfoldingword.org/obs/jpg/1/en/360px/obs-en-50-15.jpg?direct&}}

Na eboŋuno Yesu, inyiasuni siitani̱ tya nyapolou keŋe̱. Ecakakini siitani̱ na kime̱ neni inomere iŋesi̱ naka jiki̱, kaapei ka ŋulu acamunete nyakiwapa̱ iŋesi̱ nyakilo nyakiwapa̱ Nyakuju̱.

{{https://api.unfoldingword.org/obs/jpg/1/en/360px/obs-en-50-16.jpg?direct&}}

Kotere kani apoucwokineta Adamo ka Epa Nyakuju̱, yeawutu̱ nyasecete̱ na kopo̱, kilama̱ Nyakuju̱ nyasecete̱ totyaku̱ nyakinyiasuni̱ jiki̱. Tarai moyi wori daŋa̱, esubuni Nyakuju̱ nyakuju̱ tya nyakopo̱ na kitetea na ejoko̱ jiki̱, emamu̱ nika rononi̱.

{{https://api.unfoldingword.org/obs/jpg/1/en/360px/obs-en-50-17.jpg?direct&}}

Yesu ka ŋituŋa keŋe̱ elomete na kopiti̱ na kitetea, topoloki̱ naka jiki̱ nyibwore daani̱ ni eyayi. Iŋinyari ŋakiyo daani̱, tadawuni̱ ŋicani̱, nyagoropana̱, nyakigworo, nyaronisi̱, nyapipilu̱, kode nyatwanare. Eriki Yesu nyapolou ka nyekisili̱ tya nyetenaanu, irukito ka ŋituŋa keŋe̱ naka jiki̱.

Kimara Nyeemutu̱ lo kanika: Matewo 24:14; 28:18; Yoaana 15:20; 16:33; Nyakitoodikinete̱ 2:10; Matewo 13:24-30, 36-42; 1 Tesalonika 4:13-5:11; Yakobo 1:12; Matewo22:13; Nyakitoodikinete̱ 20:10; 21:1-22:21
