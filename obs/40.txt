====== 40. Kibubukinoe Yesu Lo piri̱ ======

{{https://api.unfoldingword.org/obs/jpg/1/en/360px/obs-en-40-01.jpg?direct&}}

Kaku kebolyatari̱ ŋacegera Yesu, apotu̱ yeawa iŋesi̱ nyakibubukini̱ lo piri̱. Kitorwaŋa iŋesi̱ nyepiri̱ lo epeneta taareta.

{{https://api.unfoldingword.org/obs/jpg/1/en/360px/obs-en-40-02.jpg?direct&}}

Yeawutu̱ nayi ŋacegera Yesu ni ayayi nyataaba na asubuna bakini̱ nyakowu ka nyitooni̱, kitirwokisi̱ ŋakani̱ tya ŋakejene̱ keŋe̱ lo piri̱. Tarai abu Yesu kilipaki̱ teme̱, “Apa! Kiyecyeki̱, nyeyenete ŋakiro na esubyete.” Kaneni, totyaku̱ Pilato teme̱, “Kigirakisi kidyaama nyepiri̱ keŋe̱ kona: ‘Nyerwositi̱ ka Ŋiyaudi.’”

{{https://api.unfoldingword.org/obs/jpg/1/en/360px/obs-en-40-03.jpg?direct&}}

Tamaryata ŋacegera ŋiworui ka Yesu. Abu nyepitye ŋolo kuwaaki̱ ŋagirana̱ na elimunito kona kiyookinosi̱: “Apotu̱ ikesi̱ tokorakinosi̱ ŋiworui kaŋa̱, nabo tobolyatari̱.”

{{https://api.unfoldingword.org/obs/jpg/1/en/360px/obs-en-40-04.jpg?direct&}}

Ebubukino Yesu kidiŋi̱ ŋikokolaka̱ ŋeaare. Abu nyepei kece̱ kimenye̱ Yesu, tarai tolimu̱ lo cye teme̱, “Nyikuryaniti̱ iyoŋo̱ Nyakuju̱ a? Ikiseciti̱ iŋwoni̱, tarai nyeseciti̱ nyitooni̱ eni̱.” Abu nayi kidanoki̱ nika Yesu teme̱, “Kitamunitei ayoŋo̱ daŋa̱ Yesu na moyi ibunwo iyoŋo̱ irai Nyerwositi̱.” Tatacaki̱ Yesu iŋesi̱ teme̱, “Nyapaarani̱ na, imini iyoŋo̱ ka ayoŋo̱ Paradiso.”

{{https://api.unfoldingword.org/obs/jpg/1/en/360px/obs-en-40-05.jpg?direct&}}

Apotu̱ nabo ŋikarikwoko̱ ka Ŋiyaudi tya ŋituŋa ŋicye kana sepici̱ tokyanatari̱ Yesu. Tolimutu̱ temasi, “Ani diri̱ kirai iyoŋo̱ Lokoku ka Nyakuju̱ totiyawuni̱ kalo piri̱, toyiwuni̱ aboni̱! Ikinupi nayi isuwa yoŋo̱!”

{{https://api.unfoldingword.org/obs/jpg/1/en/360px/obs-en-40-06.jpg?direct&}}

Tani̱ bo na araakari̱ na parani̱ lotiŋilani̱ daŋa̱, abu kikamusiki̱ nyakopo̱ cucu̱. Napei ŋina, tolema nyakopo̱ ŋasaae ŋauni ikamusikiniti̱.

{{https://api.unfoldingword.org/obs/jpg/1/en/360px/obs-en-40-07.jpg?direct&}}

Kirema Yesu teme̱, “Arumwori̱! Apa, ewaaki̱ ayoŋo̱ nyipari̱ kaŋa̱ na kani̱ koni̱.” Kaneni abu kileju̱ nyakowu keŋe̱ kopo̱, totwana̱. Na atwanea, bu loryaŋiryaŋi̱, nabo tapaki̱ nyaworu na eyakiti̱ nyewae lo edoliito ŋituŋa ka neni etakanuuniyea Nyakuju̱. Tapaki̱ nyaworu ŋina ŋaare, berete̱! Nyapei kalo kidyaama tani̱ kopo̱.

{{https://api.unfoldingword.org/obs/jpg/1/en/360px/obs-en-40-08.jpg?direct&}}

Nyakitiu̱ ka Yesu iŋesi̱ eŋaari nyeroto̱ lo eponeta ŋituŋa nika Nyakuju̱. Na eyokokino nyacegere̱ na ewuryariti̱ Yesu ŋakiro na eticyosi daani̱, abu tolimu̱ teme̱, “Ityeni diri̱, nyeseciti̱ nyitooni̱ eni̱. Erai diri̱ nyikoku ka Nyakuju̱!”

{{https://api.unfoldingword.org/obs/jpg/1/en/360px/obs-en-40-09.jpg?direct&}}

Apotu̱ ŋikarikwoko̱ ka Ŋiyaudi ŋeaare lu anupito nyatemari̱ erai Yesu Nyekayiwunanai̱ Losewuna, lu anyaritae Yosepo tya Nikodemo, kiŋitasi Pilato yinakisi̱ ikesi̱ nyakwaana̱ ka Yesu pena kuwaa. Apotu̱ nayi kilokolokaasi nyakwaana̱ ka Yesu ka ŋiworui, kuwaa kana lyale̱ kana iboroborowunitoe kana taaba. Kujukwakisi̱ nayi Nyamoru nati kapoloni̱, togolokinoto nyakutuku̱ ka nyalyali̱.

Kimara nyeemutu̱ lo kanika: Matewo 27:27-61; Marko 15:16-47; Luka 23:26-56; Yoaana 19:17-42
