====== 42. Toyeaka Yesu Nakuju̱ ======

{{https://api.unfoldingword.org/obs/jpg/1/en/360px/obs-en-42-01.jpg?direct&}}

Nyapaarani̱ na eteyarunere Yesu kana twanare, aya ŋikitatama keŋe̱ anyowunete pena naryeŋe̱ nyacye nakaapeani̱ kaneni. Na alooto ikesi̱ kalo roto̱, eyeanasi ŋakiro na apotu̱ kiticikini̱ nika Yesu. Atamito ikesi̱ nyatemari̱ arai iŋesi̱ Masiya, lo erai Nyekayiwunani̱ Losewuna tarai aponi taarae. Kaneni apotu̱ ŋaberu̱ tolimwokisi̱ ikesi̱ bee ayaru Yesu. Pa ayenete anu ŋuna edikino enupete ikesi̱.

{{https://api.unfoldingword.org/obs/jpg/1/en/360px/obs-en-42-02.jpg?direct&}}

Abu Yesu bu ni kece̱ kurukwosi nayi eloote kaapei tarai nyeyena ikesi̱ iŋesi̱. Kiŋita nywo ŋakiro seke̱ erworosi ikesi̱. Tolimwokisi̱ nayi iŋesi̱ ŋakiro nakwoo katelaraka̱ daani̱ na eticikinwosi kotere Yesu ka ŋirwa kalu kudwo pe beene̱ alunyarosi. Atamito ikesi̱ bee kurworosi ka nyipei ka ŋituŋa kalu epeyonito, lu pa nyenete anu apotu̱ kiticikinosi̱ kalo Yerusaleme̱.

{{https://api.unfoldingword.org/obs/jpg/1/en/360px/obs-en-42-03.jpg?direct&}}

Kisyaki̱ Yesu jiki̱ nyakibiyeanakini̱ ikesi̱ na ebala Nyakuju̱ kana Girana̱ kotere Masiya. Kisitamu̱ ikesi̱ nyatemari̱ igirito ŋikadwaraka̱ nyatemari̱ icanio Masiya, ani nabo taarae, tarai eyaruni nabo nyapaarani̱ naka ŋauni kaku ka nyakitu̱ keŋe̱. Awariti̱ nyakopo̱ na adolunwoto ikesi̱ naryeŋe̱ na seke̱ abilito luaare nyakidolo̱.

{{https://api.unfoldingword.org/obs/jpg/1/en/360px/obs-en-42-04.jpg?direct&}}

Kipeyowutu̱ ikesi̱ Yesu topeyono ka ikesi̱, tocamu̱ nayi iŋesi̱ daŋa̱. Na asubwakinotori̱ ikesi̱ nyakinyama̱ nyakimuju̱ kece̱ naka eboŋo̱, abu Yesu tolemu̱ nyeesi̱, yinaki̱ Nyakuju̱ nyalakara, tonyili̱ nayi. Kaatipei, toyena jiki̱ ikesi̱ nyatemari̱ ikwa Yesu nyitooni̱ ŋini. Tarai nyebore ŋolo toŋipiyea Yesu kana konyene̱ kece̱.

{{https://api.unfoldingword.org/obs/jpg/1/en/360px/obs-en-42-05.jpg?direct&}}

Tolimwokinosi̱ ŋikilyoko̱ luaare ŋulu makei temasi, “Yesu diri̱ seke̱ ŋolo! Ikwa nyibwore tokona ejeyikinitotori̱ ŋaki yoko̱ ŋakiro na ikilimwonokini iŋwoni̱ kana Girana̱ ka Nyakuju̱! Napeina, toboŋosi ikesi̱ Yerusaleme̱. Na adolunoto ni aya ŋikitatama lu cye, tolimutu̱ temasi, “Eyari Yesu! Ikiyokoki̱ diri̱ isuwa iŋesi̱!”

{{https://api.unfoldingword.org/obs/jpg/1/en/360px/obs-en-42-06.jpg?direct&}}

Ani eriŋa ŋikitatama u̱lu irworosi kona, napeina, tatakanu Yesu kalo tooma nyakayi na ayakasi ikesi̱, tolimu̱ teme̱, “Nyekisili̱ mini̱ ni kusi̱!” Apotu̱ ikesi̱ tatama kode nyekupe nyibwore, tarai kurworiki̱ Yesus teme̱, “Nywo nyibwore ikibulitori̱ eesi̱, topegeasi? Kiyokokisi ŋakani̱ tya ŋakekejene̱ kaŋa̱. Nyeyakatari̱ ŋipeana̱ ŋawate̱ logeri̱ lo eyakari̱ ayoŋo̱.” Kotere kitoodiwunea nyatemari̱ meere iŋesi̱ nyekupe, abu kiŋita nyidyo bwore nyamata̱. Kipotokisi̱ nayi nyekoliyea lo ipotoi, tonyama̱ nayi jiki̱.

{{https://api.unfoldingword.org/obs/jpg/1/en/360px/obs-en-42-07.jpg?direct&}}

<sup> </sup>  Kurworiki̱ Yesu teme̱, “Akalimwokini koloŋo̱ eesi̱ nyatemari̱ ŋakiro daani̱ na igiritae kotere ayoŋo̱ kana Girana̱ ka Nyakuju̱, iyookinwosi.” Abu nayi iŋesi̱ taŋaa ŋadama̱ kece̱ kotere toyenuneata Nyakiroyiti̱ ka Nyakuju̱. Tolimu̱ teme̱, “Igiritae koloŋo̱ ka nyaŋoroto̱ nyatemari̱ icanio Masiya, taarae, toyaru̱ nabo kana twanare keyeakasi ŋirwa ŋuuni.

{{https://api.unfoldingword.org/obs/jpg/1/en/360px/obs-en-42-08.jpg?direct&}}

“Igiritae nabo na Girana̱ bee eloote ŋikitatama kaŋa̱ kisyarata nika nyitooni̱ ka daani̱ tokiwa ŋaseceta kece̱ torimakinere. Isyakinete nyapei kalo Yerusaleme̱ tani̱ edolete lo bukui ka nyakopo̱ daani̱. Iraakasi eesi̱ ŋikaanyunaka̱ ka ŋakiro ka ŋuna daani̱ nakoŋu!”

{{https://api.unfoldingword.org/obs/jpg/1/en/360px/obs-en-42-09.jpg?direct&}}

Napei ŋina, tolema Yesu ŋirwa ŋitomoni̱-oŋwoni̱ etakanuuni kanika ŋikitatama keŋe̱ nyapei paarani̱. Kitaanyikini̱ ŋituŋa lu adolito ŋamiyae ŋakani̱ (500). Ka ŋirotini̱ kalu gelagela, kitoodiki̱ iŋesi̱ ŋikitatama keŋe̱ nyatemari̱ ayari iŋesi̱, kitatami ikesi̱ ŋakiro naka nyapolou ka Nyakuju̱.

{{https://api.unfoldingword.org/obs/jpg/1/en/360px/obs-en-42-10.jpg?direct&}}

Tolimwoki̱ Yesu ŋikitatama keŋe̱ teme̱, “Akayinakini̱ ayoŋo̱ nyapolou daani̱ kalo kidyaama tya kalo kopo̱. Kapesi cwo kitatama ŋituŋa kalo bukui ka daani̱ tonupa, kibatisata kalo kiro ka Apa, loka Nyikoku, tya loka Nyipari̱ Lokakwaŋani̱. Kitatama ikesi̱ kuwapa ŋakiro na koloŋo̱ ekecikakini ayoŋo̱ eesi̱ daani̱. Kitatama iyenete nyatemari̱ irukitoe ayoŋo̱ ka eesi̱ jiiki̱.

{{https://api.unfoldingword.org/obs/jpg/1/en/360px/obs-en-42-11.jpg?direct&}}

Ani edawuni̱ ŋirwa ŋitomoni̱-oŋwono̱ kaku ka nyayaruni̱ keŋe̱, tolimwoki̱ ŋikitatama keŋe̱ teme̱, “Nyiiyeakasi kalo Yerusaleme̱ tani̱ ikiinakini Apa kaŋa̱ eesi̱ nyagogoŋu̱ na ebunwo Nyipari̱ Lokakwaŋani̱ ni kusi̱.” Kaneni jiki̱, toyeaka Yesu kidyaama nakuju̱ kumukwo nyedou iŋesi̱ tapaliki̱ nyatakana̱ kiboyikini̱ Yesu lowae loka lo tetene̱ Nyakuju̱, neni epolokinitori̱ ŋibworekeya daani̱.

Kimara Nyeemutu̱ lo kanika: Matewo 28:16-20; Marko 16:12-20; Luka 24:13-53; Yoaana 20:19-23
