====== 43. Nyakisyakinete̱ ka Eklesya ======

{{https://api.unfoldingword.org/obs/jpg/1/en/360px/obs-en-43-01.jpg?direct&}}

Keboŋo Yesu nakuju̱ kidyaama, torubwakisi̱ ŋikitatama keŋe̱ ibooyete kalo Yerusaleme̱ logeri̱ lo ecikakinea Yesu ikesi̱. Ŋikanupwaka̱ daŋa̱ eryamiito jiiki̱ nyakilipa kaapei.

{{https://api.unfoldingword.org/obs/jpg/1/en/360px/obs-en-43-02.jpg?direct&}}

Ŋikaru̱ daani̱ imwomoriito Ŋiyaudi nyapaarani̱ naka Nyadeparete̱ na ebuneene nyapaarani̱ naka Pentekoste (Nyatemari̱ ŋirwa 50 kaku Nyadeparete̱). Imwomoriito Ŋiyaudi ŋirwa lu elemere nyewulutu̱. Ewuduna Ŋiyaudi kana kopea ka daani̱ nyakimwomworo̱ Pentekoste kaapei kalo Yerusaleme̱. Na koloŋiti̱ ŋina kalo karu ka ŋolo, anaŋuni Pentekoste kaku ka ŋirwa ka ŋitomono̱ ka nyayeakarete̱ ka Yesu nakuju̱.

{{https://api.unfoldingword.org/obs/jpg/1/en/360px/obs-en-43-03.jpg?direct&}}

Na eryamitotori̱ ŋikanupwaka̱ kaapei, nyatipei toruu nyakayi na ayakasi ikesi̱ ŋina bakini̱ nyekwaama̱ loti kapoloni̱ ekutuniti̱. Kaneni abu nyibwore ni ebakini̱ nyasarae ka nyakime̱ tatakanu kalo kidyaama ŋakesi̱ ka ŋikanupwaka̱. Kilelebuni̱ Nyipari̱ Lokakwaŋani̱ ni kece̱, kisyakisi̱ nyakurworo ŋaŋajepa na gelagela.

{{https://api.unfoldingword.org/obs/jpg/1/en/360px/obs-en-43-04.jpg?direct&}}

Na eyirareta ŋituŋa ka Yerusaleme̱ nyeruye ŋolo, kuuduni̱ nyibwore be nyitooni̱ daani̱ nyaanyuni̱ nywo nyibwore. Na eyirareta ŋituŋa ŋikanupwaka̱ isyaraate ŋakiro nakatelaraka̱ na etici Nyakuju̱, apotu̱ tosyaŋaanikisi̱ kotere apupyete ikesi̱ ŋakiro isyarawo ka ŋaŋajepa kece̱ egelagela.

{{https://api.unfoldingword.org/obs/jpg/1/en/360px/obs-en-43-05.jpg?direct&}}

Tapayikisi̱ ŋicye tuŋa bee irakara ŋikitatama, emasito ŋagye. Tarai tonyou Petro tolimu̱ teme̱, “Topupwokinae! Nyirakara ŋituŋa lu basi eesi̱ lu! Eyooki̱ nyepitye lo ŋakiro na koloŋo̱ adwari nyekadwarani̱ Yoel, na abala, “Ŋirwa luka nyesale̱, abukuni ayoŋo̱ Nyipari̱ kaŋa̱, kilelebuni̱ lo tuŋa.

{{https://api.unfoldingword.org/obs/jpg/1/en/360px/obs-en-43-06.jpg?direct&}}

“Ŋituŋa ka Israele̱, arai koloŋo̱ Yesu nyitooni̱ ni asubi ŋimacarini̱ tya nakatealaraka̱ ka nyagogoŋu̱ ka Nyakuju̱, logeri̱ lo koloŋo̱ iyokokinoto eesi̱, toyenete. Tarai ipotu̱ eesi̱ kububukisi̱ iŋesi̱ taarakisi̱ lo piri̱.

{{https://api.unfoldingword.org/obs/jpg/1/en/360px/obs-en-43-07.jpg?direct&}}

Tani̱ ketwaniti̱ daŋa̱, tarai abu Nyakuju̱ kiteyaru̱ iŋesi̱ kana twanare. Iyookiniti̱ nyibwore ŋini ŋakiro na adwaritae na abasi, “Nyiisikini iyoŋo̱ lokakwaŋani̱ koni̱ tobosiyea kana lyale̱.’ Eraakae isuwa ŋikaanyunaka̱ nakoŋu luka ityeni ikwoni iteyaruni Nyakuju̱ Yesu kana twanare.

{{https://api.unfoldingword.org/obs/jpg/1/en/360px/obs-en-43-08.jpg?direct&}}

“Ekyaari̱ Yesu peekona, eyayi na kani̱ nakalo tetene̱ Nyakuju̱ Apa. Ecwau Yesu Nyipari̱ Lokakwaŋani̱ logeri̱ lo koloŋo̱ alimunitori̱. Nyipari̱ Lokakwaŋani̱ itici ŋakiro na iyekito eesi̱ topupyete nu!”

{{https://api.unfoldingword.org/obs/jpg/1/en/360px/obs-en-43-09.jpg?direct&}}

“Ibubukinete koloŋo̱ eesi̱ nyekilye Yesu lo piri̱. Tarai toyena diri̱ nyatemari̱, ityeni etarau Nyakuju̱ Yesu Nyekapoloni̱ ka Nyibwore ka daani̱ nabo tarai Masiya, Nyekayiwunani̱ Losewuna.

{{https://api.unfoldingword.org/obs/jpg/1/en/360px/obs-en-43-10.jpg?direct&}}

Apotu̱ ŋakiro na erworo Petro u̱na tonoma ŋitai ka ŋituŋa kalu apupyete iŋesi̱. Kiŋitasi nayi Petro tya ŋikitatama lu cye ebasi, “Ŋikaitotoi, Kikokini kona isuwa ai?”

{{https://api.unfoldingword.org/obs/jpg/1/en/360px/obs-en-43-11.jpg?direct&}}

Tatacaki̱ Petro ikesi̱ teme̱, “Itamakina nyipei ka nyipei kusi̱ daani̱ ekiyi ŋaseceta keŋe̱, ani erumwori̱ bu ikibatisae kalo kiro ka Yesu Kristo kotere torimakinea Nyakuju̱ ŋaseceta kusi̱. Ikiinakini nabo iŋesi̱ eesi̱ nyayinakinete̱, Nyipari̱ Lokakwaŋani̱.

{{https://api.unfoldingword.org/obs/jpg/1/en/360px/obs-en-43-12.jpg?direct&}}

Apotu̱ ŋituŋa lukwoo emwa ŋabuŋae ŋawuni (3,000) tonupa ŋakiro na Petro ikesi̱, tarata jiki̱ ŋikewapaka̱ ka Yesu. Aponi kibatisae ikesi̱, tolomasi lo eklesya lo ayayi Yerusaleme̱, kilipeaaneta kaapei.

{{https://api.unfoldingword.org/obs/jpg/1/en/360px/obs-en-43-13.jpg?direct&}}

Torubwakisi̱ ŋikitatama epupiito ŋakiro na etatamiito ŋikecwaara, kurukwo, kumujete kaapei, ilipanakinosi. Apotu̱ tarata lu elakarikina nyakimayima Nyakuju̱ kaapei, tomorete kaapei nyibwore daani̱ ni ayakatari̱. Ayakatari̱ ŋituŋa daani̱ ŋatameta naka jokaka̱ ni kece̱. Ŋirwa daani̱ apotu̱ ŋituŋa ŋicye lu kaalaka̱ tarata ŋikanupwaka̱

Kimara Nyeemutu̱ lo kanika: Ŋiticyo ka Ŋikecwaara 2
