====== 49. Nyacamunete̱ ka Nyakuju̱ Na kitetea ======

{{https://api.unfoldingword.org/obs/jpg/1/en/360px/obs-en-49-01.jpg?direct&}}

Abu nyekiyeaka tolimwoki̱ nyapese nabututu̱ na enyaritae Mariya bee idowuni iŋesi̱ Lokoku ka Nyakuju̱. Kaneni eriŋa Mariya erai ebututu̱, kumukwo Nyipari̱ Lokakwaŋani̱ iŋesi̱, topotiu. Abu kidou nyikoku nisapata̱, tolimwoki̱ nyekiro bee Yesu. Erai nayi Yesu Nyakuju̱ tarai nabo nyitooni̱.

{{https://api.unfoldingword.org/obs/jpg/1/en/360px/obs-en-49-02.jpg?direct&}}

Kitici Yesu ŋakiro naka yiliyiloko̱ na itoodiwunito nyatemari̱ erai iŋesi̱ Nyakuju̱ diri̱. Alosi iŋesi̱ kalo kidyaama ŋakipi, kitidipaki̱ nyekwaama̱ lokaryenyiaanani̱, kitojokiyea ŋikadeakaka̱ lukaalaka̱, kipudwo ŋipara tya ŋipeana̱ kalo tuŋa, kiyaru̱ ŋikatwaka̱, kitalalau ŋieesyo ŋikani̱ tya ŋikolea ŋeaare kisumuju̱ ŋikilyoko̱ lu ipworito ŋabuŋae (5,000), kumwoko.

{{https://api.unfoldingword.org/obs/jpg/1/en/360px/obs-en-49-03.jpg?direct&}}

Arai nabo Yesu nyeketatamani̱ lokatwononi̱ nyakilo daani̱, tani̱ nyekurwori̱ keŋe̱ arai loka nyapolou kotere arai iŋesi̱ Lokoku ka Nyakuju̱. Etatami ebala itamakina iminakini iyoŋo̱ lu cye logeri̱ lo iminari̱ iyoŋo̱ nyakwaana̱ koni̱.

{{https://api.unfoldingword.org/obs/jpg/1/en/360px/obs-en-49-04.jpg?direct&}}

Etatami nabo abala itamakina nyitooni̱ eminakini Nyakuju̱ nyakilo nyepitye lo eminari̱ nyibwore ni cye daani̱, tani̱ nyakilo nyegeri̱ lo iminari̱ nyebari koni̱.

{{https://api.unfoldingword.org/obs/jpg/1/en/360px/obs-en-49-05.jpg?direct&}}

Yesu ebala erai nyapolou naka jokoni̱ na munono loowoi nyakilo nyibwore daani̱ ni eyayi na kopiti̱. Erai nayi nyatemari̱ nyibwore nikatwononi̱ nikiricakina iŋesi̱ nyarawuni̱ nyipei ka ŋulu elomarete na polou ka Nyakuju̱, tarau ni iwapiti̱ iŋesi̱ ka ateni. Nyepitye lo elomarea nyitooni̱ na polou ka Nyakuju̱ iŋesi̱ nyayiwuni̱ kana seceta kana iticiti̱ iyoŋo̱.

{{https://api.unfoldingword.org/obs/jpg/1/en/360px/obs-en-49-06.jpg?direct&}}

Etatami Yesu eballa enupete nyepeewae ka ŋituŋa iŋesi̱, tarai nyepeewae nyenupete. Alimuni ebala bakini̱ ŋicye tuŋa ŋalupu̱ naka jokaka̱. Ijyaarete nyakiroyiti̱ ka Yesu, toyiwunere. Ikwaana̱ ŋicye ka ŋalupu̱ nakesi̱ na bakini̱ naka nyeoroto̱ kalo ipudyawo jiiki̱, neni iterakini̱ nyekinywomiti̱ ka nyakiroyiti̱ ka Nyakuju̱ tarai nyerupuni taraa, tolemae. Lu nayi eŋerete nyeemutu̱ ka Yesu nyelomarete lore kode na polou keŋe̱.

{{https://api.unfoldingword.org/obs/jpg/1/en/360px/obs-en-49-07.jpg?direct&}}

Etatami Yesu bee emina Nyakuju̱ ŋikasecaka̱ loowoi. Ecamiti̱ iŋesi̱ nyarimakini̱ ikesi̱, kitarau ŋide keŋe̱.

{{https://api.unfoldingword.org/obs/jpg/1/en/360px/obs-en-49-08.jpg?direct&}}

Kilimwokiniti̱ nabo Yesu iŋwoni̱ bee eremiti̱ Nyakuju̱ ŋaseceta. Na aseceta Adamo ka Epa, abu nyasecete̱ ŋina toŋese̱ ŋalecyae kece̱ daani̱. Koŋina nayi, nyitooni̱ ni eyayi na kopiti̱ daani̱ esecesece, nyedocakina ka Nyakuju̱. Arawu nayi nyitooni̱ nyemoyiti̱ ka Nyakuju̱.

{{https://api.unfoldingword.org/obs/jpg/1/en/360px/obs-en-49-09.jpg?direct&}}

Tarai amina Nyakuju̱ ŋituŋa ka nyakopo̱ daani̱, iŋesi̱ nayi epotuno Lokoku keŋe̱ lo pei todo̱ kotere nyitooni̱ ca daani̱ ni enupi Yesu nyetubwokinwo naka ronoko̱ kotere ŋaseceta keŋe̱, tarai iboyikinosi ka Nyakuju̱ nakajiki̱.

{{https://api.unfoldingword.org/obs/jpg/1/en/360px/obs-en-49-10.jpg?direct&}}

Kotere ŋaseceta koni̱, irai iyoŋo̱ nyekasecani̱ lo itamakina itwani. Itemokino Nyakuju̱ kililikiniti̱ iyoŋo̱, tarau abu Nyakuju̱ tobukwoki̱ Nyanyunyura keŋe̱ daani̱ nika Yesu nyakilo ni koni̱. Nyebore lo atwanea Yesu kalo piri̱, abu toryamu̱ ŋicani̱ lu etamokino erai ŋikoni̱ daani̱.

{{https://api.unfoldingword.org/obs/jpg/1/en/360px/obs-en-49-11.jpg?direct&}}

Nyeseca Yesu cutu̱, tarai tocamu̱ iŋesi̱ kicanae nabo taarae erai ŋakipeyosi̱ na ilawuna na elemarete ŋaseceta koni̱ tya naka ŋituŋa ka nyakopiti̱ daani̱. Kotere kani alemunwori̱ Yesu erai ŋakipeyosi̱ yoko̱, erimakini Nyakuju̱ ŋaseceta koni̱, tani̱ naka ronoko̱ loowoi.

{{https://api.unfoldingword.org/obs/jpg/1/en/360px/obs-en-49-12.jpg?direct&}}

<sup> </sup>  Nyikiyiwunete iyoŋo̱ ŋakiro naka jokaka̱ daani̱ na itici iyoŋo̱. Emamu̱ nyibwore kajokoni̱ ni iticikini iyoŋo̱ kotere kitenari̱ nyekibooye koni̱ ka Nyakuju̱. Yesu aboni̱ ilwatari ŋaseceta koni̱. Tonupu̱ Yesu Lokoku ka Nyakuju̱, lo alemari nyapaka̱ koni̱ totwana̱ kalo piri̱, lo eteyaruni Nyakuju̱ kana twanare. Tonupu̱ ŋakiro na teni ŋuna daani̱.

{{https://api.unfoldingword.org/obs/jpg/1/en/360px/obs-en-49-13.jpg?direct&}}

Eyiwuni Nyakuju̱ nyitooni̱ daani̱ ni enupi Yesu, tocamu̱ erai nyekapolokinoni̱ iŋesi̱. Tarai nyeyiwuni nyitooni̱ ni pa nyenupi Yesu. Nyekaciti̱ Nyakuju̱ kibariti̱ kode kikulakana, kirai nyaberu kode nyekilye, kimojoŋiti̱ kode kisorokona, kode kilomiti̱ ai! Ikimina Nyakuju̱ yoŋo̱, ecamiti̱ tonupu̱ Yesu kotere mino nyayelo naka jokoni̱ kiŋi̱ iyoŋo̱ ka iŋesi̱.

{{https://api.unfoldingword.org/obs/jpg/1/en/360px/obs-en-49-14.jpg?direct&}}

Ikipeyowuniti̱ Yesu yoŋo̱ tonupu̱ iŋesi̱, ikibatisae. Inupiti̱ iyoŋo̱ nyatemari̱ erai erai Yesu Masiya, Lokoku ka Nyakuju̱ a? Inupiti̱ iyoŋo̱ nyatemari̱ irai nyekasecani̱ lo itamakina eryamuni nyakikilete̱ kanika Nyakuju̱ a? Inupiti̱ iyoŋo̱ nyatemari̱ atwani Yesu kalo piri̱ tolemarea ŋaseceta koni̱ a?

{{https://api.unfoldingword.org/obs/jpg/1/en/360px/obs-en-49-15.jpg?direct&}}

Ani erai kinupiti̱ iyoŋo̱ Yesu tya iticiti̱ iŋesi̱ kotere yoŋo̱ daani̱, irai iyoŋo̱ nyegirityaani. Ikipudu̱ Nyakuju̱ yoŋo̱ kana polou kode kalo re ka siitani̱ kaloka nyakamusi̱, ikiyeau iyoŋo̱ na polou keŋe̱ na ileleba nyakica. Alema Nyakuju̱ ŋirotini̱ koni̱ lu ŋoroko̱ lu esubyere ŋaseceta, ikiyinaki̱ ŋirotini̱ lu kitetea lu esubyere naka jokaka̱.

{{https://api.unfoldingword.org/obs/jpg/1/en/360px/obs-en-49-16.jpg?direct&}}

Ani iraa yoŋo̱ nyegirityaani, arimaki Nyakuju̱ ŋaseceta koni̱ kotere nyetici̱ ka Yesu. Irau nayi iyoŋo̱ nyepaye ka Nyakuju̱, meere nabo nyemoyiti̱ keŋe̱.

{{https://api.unfoldingword.org/obs/jpg/1/en/360px/obs-en-49-17.jpg?direct&}}

Ani iraa yoŋo̱ nyepaye ka Nyakuju̱ tarai nyeketicyoni̱ ka Yesu, lo ikipolokiniti̱ yoŋo̱, icamakiniti̱ iyoŋo̱ jiiki̱ nyakiwapiti̱ ŋakiro daani̱ na ebala yoŋo̱ Yesu kitici. Tani̱ kiraa yoŋo̱ nyegirityaani, eriŋa ŋakiniŋeto epote ni koni̱ na ikitusubyete yoŋo̱ naka ronoko̱. Tarai erai Nyakuju̱ na enupupu̱, elimuniti̱ ebala ani kikii iyoŋo̱ ŋaseceta koni̱, ikirimakini. Ikiinakini yoŋo̱ nyagogoŋu̱ na ipiyorea ŋakiniŋeto ŋuna.

{{https://api.unfoldingword.org/obs/jpg/1/en/360px/obs-en-49-18.jpg?direct&}}

Ebala Nyakuju̱: tarau nyitooni̱ ilipa iŋesi̱ jiiki̱, kitatami̱ nyakiroyiti̱ ka keŋe̱, kape kimayimaa kaapei iŋesi̱ ka waapei ka ŋigirityaani lu cye, tolimwonoki̱ lu cye ŋakiro na ikisubea iŋesi̱ iyoŋo̱. Ikiŋarakinete yoŋo̱ ŋipityesyo ŋulu daani̱ kitogogoŋo nyekibooye koni̱ ka Nyakuju̱.

Kimara nyeemutu̱ lo kanika: Ŋiromae 3:21-26; 5:1-11; Yoaana 3:16; Marko 16:16; Ŋikolosae 1:13-14; 2 Ŋikorintoe 5:17-21; 1 Yoaana 1:5-10
